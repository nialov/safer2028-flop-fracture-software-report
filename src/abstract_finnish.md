Ydinjätteen loppusijoituksessa ja geotermisen energian tutkimuksissa on
välttämätöntä mallintaa kallioperän kolmiulotteisia (3D) rakoja. Tätä
tarkoitusta varten on julkaistu useita ohjelmistoja, joista monet keskittyvät
tilastolliseen rakojen mallintamiseen (DFN). Ydinjätteen loppusijoituksen
turvallisuusselvityksiä varten on tärkeä ottaa huomioon sekä mallintamiseen
käytettävän ohjelmiston soveltuvuus että ohjelmiston saatavuus tulevaisuudessa.
Maksullisten ohjelmien saatavuus voi olla ongelma, koska ohjelmistoja
julkaiseva yritys hallitsee niiden käyttöä nyt ja tulevaisuudessa.

Tässä raportissa esitetään katsaus ilmaisten ja avoimen
lähdekoodin kolmiulotteisten rakomallinnusohjelmistojen tilanteesta ja keskitytään
ohjelmistoihin, jotka mallintavat rakoja tilastollisesti (DFN). Tässä
raportissa tarkastellaan seitsemää eri ohjelmistoa ja esitetään yhteenveto
ohjelmistojen dokumentaatiosta, asennuksesta ja käytöstä käytännössä. Ohjelmistojen
fokukset eroavat toisistaan. Jotkin ohjelmistot on kehitetty
palvelemaan hyvin tiettyä mallinnustarkoitusta. Esimerkiksi `Pychan3d` on
kehitetty rakojen muodostamien yksiulotteisten kanavien mallintamiseen. Jotkin
ohjelmat puolestaan ovat yleiskäyttöisempiä, kuten `dfnWorks`. Sitä onkin sovellettu
useissa eri tutkimuksissa, kuten ydinjätteen loppusijoitusselvityksissä. Sen
lisäksi, että ohjelmat mallintavat ja simuloivat rakoja, ne sisältävät myös
virtausmallinnusratkaisuja, joka onkin yleinen seuraava tutkimuksellinen
kiinnostus rakojen mallintamisen jälkeen. Raportti on hyödyllinen
loppukäyttäjille, kuten ydinjäteyhtiöille, turvallisuusviranomaisille tai
kaikille niille, jotka ovat kiinnostuneita 3D-rakojen karakterisoinnista, sillä
sisältöä voidaan käyttää esimerkiksi siihen, että sekä löydetään uusia
ohjelmistoja että luodaan uusia vertailukelpoisia malleja ohjelmistoja
käyttäen.

Asiasanat: rakennegeologia, raot, avoin lähdekoodi, tietokoneohjelmat, hydrogeologia
