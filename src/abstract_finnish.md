Ydinjätteen loppusijoituksessa ja geotermisen energian tutkimuksissa on
välttämätöntä mallintaa kallioperän kolmiulotteisia (3D) rakoja.
Tätä tarkoitusta varten on julkaistu useita ohjelmistoja, jotka
monet keskittyvät tilastolliseen rakojen mallintamiseen (DFN). Ydinjätteen
loppusijoituksen turvallisuusselvityksiä varten on tärkeä ottaa huomioon sekä
mallintamiseen käytettävän ohjelmiston soveltuvuus että ohjelmiston saatavuus
tulevaisuudessa. Maksullisten ohjelmien saatavuus voi olla ongelmana, koska
ne julkaiseva yritys hallitsee ohjelmiston käyttöä nyt ja tulevaisuudessa.

Tähän littyen tässä raportissa esitetään katsaus ilmaisten ja avoimen
lähdekoodin kolmiulotteisten rakomallinnusohjelmistojen tilanteesta keskittyen
ohjelmistoihin, jotka mallintavat rakoja tilastollisesti (DFN). Tässä
raportissa tarkastellaan seitsemän ohjelmistoa ja esitetään yhteenveto
ohjelmistojen dokumentaatiosta, asennuksesta ja käytännön käytöstä. Ohjelmistot
eroavat toisistaan niiden fokuksen suhteen. Jotkin ohjelmistot on kehitetty
palvelemaan hyvin tiettyä mallinnustarkoitusta. Esimerkiksi `Pychan3d` on
kehitetty rakojen muodostamien yksiulotteisten kanavien mallintamiseen. Jotkin
ohjelmat ovat yleiskäyttöisempiä, kuten `dfnWorks`. Sitä onkin sovellettu
useissa eri tutkimuksissa, kuten ydinjätteen loppusijoitusselvityksissä. Sen
lisäksi, että ohjelmat mallintavat ja simuloivat rakoja, ne sisältävät myös
virtausmallinnusratkaisuja, mikä on yleinen seuraava tutkimuksellinen
kiinnostus rakojen mallintamisen jälkeen.

Katsaus on hyödyllinen loppukäyttäjille, kuten ydinjäteyhtiöille,
turvallisuusviranomaisille tai kaikille, jotka ovat kiinnostuneita 3D-rakojen
karakterisoinnista, sillä sisältöä voidaan käyttää esimerkiksi uusien
ohjelmistojen löytämiseen ja uusien mallien, joita voidaan käyttää vertailussa
aiempiin, luomiseen. 

Asiasanat: rakennegeologia, raot, avoin lähdekoodi, tietokoneohjelmat, hydrogeologia
